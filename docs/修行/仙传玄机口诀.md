# 仙传玄机口诀
修仙之法，在乎凝神入气穴，气穴即玄关一窍。
+ 此窍在心之下，肾之上，正中虚空之处，前对脐轮后对肾，乃生身立命之根蒂。
+ 先天一气凝而为性，后天一气结而为命，性命之源，生死之蒂，人之寿夭，皆禀于斯。
+ 知此窍而摄心调养，则命在于我。昧此窍而任心所为，则命在于天。


如下手之时，以心注定玄关一窍，即以心息相依之法，吸气入之，进则绵绵，出则微微，出息未已，即以入息继之。
+ 若心不守窍，则息虽入，而神不注，则其关不开，必念念不离而后可。
+ 若息不入窍，则心虽守而气不贯，其关亦不开，必息息归根而后可。
+ 纵心息俱到，而任其出入，则气不聚，而其关亦不开，必若钟离（正阳真人之《灵宝毕法》）“多入少出”而后可。
+ 兼此三者，勿助勿忘，缓急中度。勿忘即用功不辍，勿助即不须提运助长。以神定气盈，充满丹田，而窍必开，精必至也。
+ 譬如密室之中，香烟一缕，始甚微耳，若火不绝，其烟渐渐笼满室中，而空窍所通，无非透射之处。
+ 人身真气，始而腹中，渐而开窍，渐而四肢百骸，亦复如是。
+ 能积气便能生精，不越片时，而真气周流，真精自生。所谓九还成大药，片晌显神功也。
+ 此窍一开，百窍俱开，有病即于病后微带热痛，或三四日，或七八日，其痛即止，病亦随去。
+ 无病即补助，以至交姤还丹，得胎脱胎，超脱神化，皆时侯至而妙窍开，不假人力造作而成者。
+ 真精生时，只要气足神充，不终日而即达四肢百骸，皮肤状如虫行。
+ 如是紧紧用功，顷刻不放。任督二脉，交于唇间，坎离乾坤，大小周天，三车三田，头面涌泉，无处不到。
+ 如是刻刻不放，功效无穷，各各不同，结胎脱胎，日合月合，出神入化，尽从此口诀始终妙悟，皆自然而然，而莫知其所以然也。

# 修真秘旨

人得阴阳二气之全，而先天后天分焉。
先天者，纯阳也。后天者，纯阴也。
上下表里而为人，赋生受命，皆禀太乙（乙为一的谐音）含真，先天祖气，至虚至真，纯粹中正，皆可为神仙为圣贤，无贵无贱，一切同得。
殊不知所得为人者，舍一点先天纯阳祖气之外，而所谓耳目口鼻、心肝脾肺肾、涕唾津液，以至皮肤爪发、百骸九窍，一身四肢，自顶至踵，皆后天纯阴造化，四大假合而成者也。
先天祖气，恍恍惚惚，杳杳冥冥，其中有物而非物，其中有精而非精，似有似无，若亡若存，即（近）之不可见，求之不可得，其大无外，包含万象，其小无内，不容一粟。
当知人身之中，有一穴至虚之地以存之，玄关一窍是也。得之者为神仙，失之者为鬼魂，得之者未闻一二，失之者常百千万也。
奈何世人皆不能保身，一点先天祖气，往往皆流于后天矣。
故三尸为害，九虫食精，六贼盗形，七情耗神，五欲扰心，凡物茫茫，万机眩惑，耳听音声，口嗜滋味，随其所有，即著其相。
相著于外，机从目入，即入于内，故动其心。
情动于中，必摇其精，既失其精，必耗其气。
形神始离，恍惚妄幻，扰想惑情，事物劳形，精乱神散，真一离心，先天之气日丧，而转辗流荡于后天生死死生之域矣。


我道祖老君悯之，于是始有大道，教人以返还之说。
返者，返本也。还者，还原也。不过返其后天者复还于先天而已。
自金丹之名立，而金丹之道著，而金丹之书出焉。
窃谓金丹非无，大道非有，有中生无，无中生有者也。
金丹之道非无而非有，而所谓药物、火候、鼎器者，果有耶？果无耶？抑亦（也许）假法象以明大道耶？胥（全）由金丹二字有象之故，意谓铸金必有鼎炉，修丹必有灵药，炼药必有火候；后此名始立矣。
盖聚先天祖气为药物，守玄关一窍为炉鼎，顺元神妙用为火候。
日煅月炼，时刻不忘，及其成功，则可以脱胎换骨，超凡入圣，大道之要，不过如斯而已。
后世丹书，往往不肯真指真一造化之本原，下手工夫之次序，无非假象设譬，梦中说梦，迷误后人。

且就药物而论之：曰乾坤、坎离、阴阳、铅汞、木液金精、丹砂水银、日魂月魄、乌精兔髓、青龙白虎、玄龟赤蛇、交梨火枣、黄牙白雪、雌雄黑白，若是之不一者，皆药物之异名也。先天祖气，即是药物。岂先天祖气之外，别有所谓药物耶？
即鼎炉而论之：曰神炉、丹穴、灵台、神室、黄房、绛宫、戊己、黄中、明堂、虚谷、朱砂鼎、偃月炉，若是之不一者，皆炉鼎之异名也。玄关一窍，即是鼎炉。岂玄关一窍之外，别有所谓鼎炉耶？
即火候而论之：曰推周天、测潮候、按卦爻、用文武、准晦朔、定弦望、明抽添、悟进退、鼓橐龠、称斤两、体刑德、事沐浴、行姤复，若是之不一者，皆火候之异名也。元神妙用，即是火候。岂元神妙用之外，别有所谓火候耶？

余不敢复效前人之言以欺后人，乃直指金丹大道之本原而言之，必有次序焉。
一曰立炉鼎，二曰聚药物，三曰行火候。三者之外，余不敢复有增益焉。
立炉鼎者何？即守玄关一窍也。是窍藏于先天混沌之中，隐于无有有无之内，父母未生此身即有此窍，既有此窍即有此身，所谓与生俱生者也。即元始悬宝珠于空无中，去地五丈之所是也，不上不下，不左不右，不前不后，非内非外，非有非无，上通绛宫而绕泥丸，下接丹田而达涌泉，上彻下空，而黄中通理焉。此即立炉鼎之胜地也。
聚药物者何？即存一点先天混元祖气也。是气生于无形无象之先，聚于无极太极之内，父母未生，妙合而凝，未有此身，即有此气，既有此气，即有此身。此气运行，周流不虚，形以之而成，心以之而虚，耳目以之而聪明，元精以之而固宁，元神以之而运行，吾身以之而化生。散之则浑融无间，聚之则凝结而成药，此即修炼金丹之大药也。
行火候者何？即顺元神妙用之义，自然运用之道也。是火发生于真精恍惚之中，薰蒸于四肢百骸之内，本无形象，安有候焉？盖元神散则成气，聚则成火，一聚一散，一升一降，循环往来，周流不息，与时偕行，与时偕极者也。或者簇年归月，簇月归时，簇时归刻，准子午卯酉，寅申巳亥，辰戌丑未，朝屯暮蒙，姤复坤剥，周历六十四卦、二十四气、七十二候、二十八宿、周天三百六十五度以为候。殊不知混沌未分之时，安有年月日时，甲癸子亥又若何推测也。大抵真火即是元神之运行，元神即是真火之妙用。真火随真息，真息炼真气，真气化真精，真精归元神，元神发真火，真精结成丹。真息之出入，即真火之进退，即文武之抽添，皆本自然而然，初非攒簇随念而生，若夫燎于原而不可遏者，非先天之真火，乃后天之凡火也。

今修士下手立基之始，必先使吾心如止水无波，太虚无云，一寂然不动之境，然后于玄关一窍之中，做父母未生以前工夫。
存定真息真气，使气不离息，息不离气，合为一处。
内者不出，外者不入，上下往来于一窍之内。
绵绵若存，如在父母胞中，未生以前一点先天祖气，浑融磅礴，温然如春，酣然如醉，美在其中，睟然见于面，盎于背，施于四体，四体不言而喻。
睹之无象，求之无形，无一刻不在于玄关，至此则药归于鼎炉，而火候可行矣。
如是则元神妙用自然，运用真火，周流运转于玄关之内，渐渐煅炼，渐渐凝结，真精日益，力到功深，自小至大，由微至著，玄珠成象，结成圣胎，皆自然而然，莫知其所以然，自神而神，莫知其所以神。还如子藏母腹，随呼随吸，聚冲虚太和之气，成终古不坏之体。以致胎圆十月，化生婴儿，与我未生以前，在母胎中一般意象。然后勤加温养之功，专气致柔，念兹在兹，动静语默，造次弗离。温养既足，体如空虚，于是劈破鸿蒙，凿开混沌，现出本来面目，身外有身，纵横自在，变化无方矣。