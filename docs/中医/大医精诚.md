# 大医精诚

[张湛](http://www.a-hospital.com/w/张湛)曰：“夫经方之难精，由来尚矣”。今病有内同而外异，亦有内异而外同，故[五脏](http://www.a-hospital.com/w/五脏)[六腑](http://www.a-hospital.com/w/六腑)之盈虚，[血脉](http://www.a-hospital.com/w/血脉)[荣卫](http://www.a-hospital.com/index.php?title=荣卫&action=edit&redlink=1)之通塞，固非耳目之所察，必先诊候以审之。而[寸口](http://www.a-hospital.com/w/寸口)关尺，有[浮沉](http://www.a-hospital.com/w/浮沉)弦紧之乱；[俞穴](http://www.a-hospital.com/w/俞穴)[流注](http://www.a-hospital.com/w/流注)，有高下浅深之差；[肌肤](http://www.a-hospital.com/w/肌肤)[筋骨](http://www.a-hospital.com/w/筋骨)，有厚薄[刚柔](http://www.a-hospital.com/w/刚柔)之异。唯用心精微者，始可与言于兹矣。今以至精至微之事，求之于至粗至浅之思，其不殆哉！若盈而益之，虚而损之，通而彻之，塞而壅之，寒而冷之，热而温之，是重加其疾，而望其生，吾见其死矣。故医方卜筮，艺能之难精者也，既非神授，何以得其幽微？世有愚者，读方三年，便谓天下无病可治；及治病三年，乃知天下无方可用。故学者必须博极医源，精勤不倦，不得道听途说，而言医道已了，深自误哉！

凡大医治病，必当安神定志，无欲无求，先发大慈恻隐之心，誓愿普救含灵之苦。若有疾厄来求救者，不得问其贵贱贫富，长幼妍媸，怨亲善友，华夷愚智，普同一等，皆如至亲之想，亦不得瞻前顾后，自虑吉凶，护惜身命。见彼苦恼，若己有之，深心凄怆，勿避险巇、昼夜、寒暑、饥渴、疲劳，一心赴救，无作功夫形迹之心。如此可为苍生大医，反此则是含灵巨贼。自古名贤治病，多用生命以济危急，虽曰贱畜贵人，至于爱命，人畜一也。损彼益已，物情同患，况于人乎！夫杀生求生，去生更远。吾今此方所以不用生命为药者，良由此也。其[虻虫](http://www.a-hospital.com/w/虻虫)、[水蛭](http://www.a-hospital.com/w/水蛭)之属，市有先死者，则市而用之，不在此例。只如鸡卵一物，以其混沌未分，必有大段要急之处，不得已隐忍而用之。能不用者，斯为大哲，亦所不及也。其有患[疮痍](http://www.a-hospital.com/index.php?title=疮痍&action=edit&redlink=1)、[下痢](http://www.a-hospital.com/w/下痢)，臭秽不可瞻视，人所恶见者，但发惭愧凄怜忧恤之意，不得起一念蒂芥之心，是吾之志也。

夫大医之体，欲得澄神内视，望之俨然，宽裕汪汪，不皎不昧。省病诊疾，至意深心，详察形候，纤毫勿失，处判针药，无得参差。虽曰病宜速救，要须临事不惑，唯当审谛覃思，不得于性命之上，率尔自逞俊快，邀射名誉，甚不仁矣！又到病家，纵绮罗满目，勿左右顾眄，丝竹凑耳，无得似有所娱，珍馐迭荐，食如无味，醽醁兼陈，看有若无。所以尔者，夫一人向隅，满堂不乐，而况病人苦楚，不离斯须，而医者安然欢娱，傲然自得，兹乃人神之所共耻，至人之所不为，斯盖医之本意也。

夫为医之法，不得多语调笑，谈谑喧哗，道说是非，议论人物，炫耀声名，訾毁诸医，自矜己德，偶然治差一病，则昂头戴面，而有自许之貌，谓天下无双，此医人之[膏肓](http://www.a-hospital.com/w/膏肓)也。

老君曰：“人行阳德，人自报之；人行阴德，鬼神报之。人行阳恶，人自报之；人行阴恶，鬼神害之。” 寻此二途，阴阳报施岂诬也哉？所以医人不得恃已所长，专心经略财物，但作救苦之心，于冥运道中，自感多福者耳。又不得以彼富贵，处以珍贵之药，令彼难求，自炫功能，谅非忠恕之道。志存救济，故亦曲碎论之，学者不可耻言之鄙俚也。